Około roku 790 Karol Wielki wprowadził w rządzonym przez siebie państwie
karolińskim nowy system monetarny. Zgodnie z jego założeniami 1 funt karoliński
srebra (ok. 409 gramów) odpowiadający teoretycznej monecie zwanej liwr (nie
wybijanej w praktyce) był dzielony na 240 denarów lub 20 solidów:

1 liwr = 20 solidów = 240 denarów

Zadanie polega na zaimplementowaniu klasy Moneybag reprezentującej sakiewki
w państwie franków. Sakiewka przechowuje trzy rodzaje monet: liwry, solidy
i denary. Liczba monet każdego rodzaju jest z zakresu od 0 do 2^64 - 1. Powinno
być możliwe:
    - tworzenie sakiewki na podstawie liczby poszczególnych monet, np.
      Moneybag(1, 2, 3) powinno stworzyć sakiewkę, w której znajdują się 1 liwr,
      2 solidy i 3 denary; nie powinno być natomiast możliwości utworzenia
      obiektu bez podania liczby monet;
    - tworzenie sakiewki przez skopiowanie innej sakiewki;
    - odczytanie liczby poszczególnych monet za pomocą odpowiednio metod
      livre_number(), solidus_number() i denier_number();
    - wykonywanie operacji dodawania, odejmowania zawartości sakiewek oraz
      mnożenia zawartości sakiewki przez liczbę całkowitą nieujemną;
    - wysłanie na strumień wyjściowy napisu reprezentującego zawartość sakiewki;
    - porównywanie zawartości sakiewek – na sakiewkach zdefiniowany jest
      naturalny porządek częściowy;
    - użycie inicjowanych w trakcie kompilowania i stałych obiektów Denier,
      Livre oraz Solidus, reprezentujących poszczególne monety;
    - rzutowanie sakiewki na typ bool, informujące, czy sakiewka jest niepusta
      (zawiera choć jedną monetę).

Jeżeli operacja arytmetyczna miałaby spowodować, że jej wynik nie mieści się
w dopuszczalnym zakresie, to należy zgłosić wyjątek std::out_of_range ze
stosownym komunikatem. Przy czym zawartość sakiewki, na której jest wykonywana
operacja, nie może się zmienić.

Klasa Moneybag powinna udostępniać typ numeryczny coin_number_t, który
reprezentuje liczbę monet.

Oprócz tego należy zaimplementować klasę Value, reprezentującą wartość sakiewki
w denarach. Powinno być możliwe:
    - utworzenie wartości na podstawie sakiewki lub liczby całkowitej
      nieujemnej;
    - kopiowanie wartości;
    - porównywanie wartości – na wartościach zdefiniowany jest naturalny
      porządek liniowy;
    - porównywanie wartości z liczbami całkowitymi nieujemnymi;
    - rzutowanie wartości na obiekt klasy string reprezentujący wartość
      w zapisie dziesiętnym.

Jak najwięcej metod i funkcji powinno być możliwe do wykonania w czasie
kompilowania programu.

Operacje na sakiewkach nie powinny korzystać z typów reprezentujących liczby
o większym zakresie niż potrzebny do reprezentowania liczby monet.

Nie należy korzystać z dziedziczenia.

Przykład użycia znajduje się w pliku moneybag_example.cc, a wypisywane przez
niego informacje są w pliku moneybag_example.out. Formaty wypisywania sakiewki
i wartości powinny być dokładnie takie jak w tym pliku.

Rozwiązanie będzie kompilowane na maszynie students poleceniem

g++ -Wall -Wextra -O2 -std=c++20 *.cc

Rozwiązanie powinno zawierać plik moneybag.h oraz opcjonalnie plik moneybag.cc.

Rozwiązanie należy umieścić w repozytorium w katalogu

grupaN/zadanie3/ab123456+cd123456

lub

grupaN/zadanie3/ab123456+cd123456+ef123456

gdzie N jest numerem grupy, a ab123456, cd123456, ef123456 są identyfikatorami
członków zespołu umieszczającego to rozwiązanie. Katalog z rozwiązaniem nie
powinien zawierać innych plików. Nie wolno umieszczać w repozytorium plików
dużych, binarnych, tymczasowych (np. *.o) ani innych zbędnych.
